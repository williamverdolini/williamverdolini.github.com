<p>Sì, hanno tutti ragione quando dicono che CQRS è complicato e che spesso viene usato sovraingegnerizzando “pericolosamente” le cose. Hanno ragione quando dicono che andrebbe usato solo quando ci sono tutte le condizioni giuste.</p>

<p>Ha ragione <a href="https://ordina-jworks.github.io/domain-driven%20design/2016/02/02/A-Decade-Of-DDD-CQRS-And-Event-Sourcing.html">Greg Young</a>.<br />
Ha ragione <a href="https://martinfowler.com/bliki/CQRS.html">Martin Fowler</a>.<br />
Ha ragione <a href="http://udidahan.com/2011/04/22/when-to-avoid-cqrs/">Udi Dahan</a>.<br />
Ed ha ragione <a href="http://blogs.ugidotnet.org/topics/archive/2017/12/29/Quando-la-veritagrave-non-egrave-una-sola-CQRS-consistenza-eventuale.aspx">Mauro Servienti</a>.</p>

<p>Sono anni che leggo e sento questi avvertimenti autorevoli, ma nonostante abbia letto di tutto, nonostante abbia sperimentato in “garage”, nonostante le conferenze e le chiacchierate, nonostante abbia un po’ d’anni di esperienze e comincio a sentire la puzza un po’ prima che la merda entri in casa…</p>

<p>nonostante tutto, l’ho fatto. E, potendo tornare indietro lo rifarei.<br />
E confesso: <del>quasi</del> sicuramente (con il team) l’abbiamo adottato in sistemi che non ne avevamo bisogno; o, almeno, non ne avevano bisogno ovunque l’abbiamo usato. Però continuo a vederne giornalmente i benefici; anche se essere asincroni è una bella rogna..</p>

<p>Ecco la mia top 5 del perchè stiamo usando CQRS:</p>

<ol>
  <li>Il team è spaventosamente cresciuto! Ed avere un team cazzuto è meglio di qualunque altra cosa</li>
  <li>Il team ragiona veramente in termini DDD. Usavamo DDD prima ancora di adottare CQRS; ma dopo aver fatto il passaggio, sono fioccate domande come: <em>ma su cosa prende decisioni il modello? Ma questa informazioni a chi serve (utente/modello)? Non si è mai usato prima il termine “XXXXXX”, cos’è? Ma se questa informazione non ce l’ho “in tempo”, che problema ci sarebbe?</em></li>
  <li>Il codice è fatto meglio, le responsabilità sono chiare, si esprime nella lingua del business e si manutiene in maniera lineare (il più delle volte). Questo anche e soprattutto grazie al lavoro dei ragazzi di <a href="https://github.com/ProximoSrl/Jarvis.Framework">Proximo</a>. E pensare che qualcuno sostiene…
    <blockquote>
      <p><a href="https://twitter.com/cyriux/status/693112052542521344">Don’t write a CQRS framework</a>!!!</p>
    </blockquote>
  </li>
  <li>Cerchiamo di fare piccole applicazioni e poi di collegarle una all’altra; più sono piccole, meglio è; anche se dovessimo buttar via un’applicazione fatta in CQRS per riscriverla sui 3 layer, non sarebbe una cosa sconvolgente. Per ora non ci è capitato.</li>
  <li>Il team è spaventosamente cresciuto. DAJE!</li>
</ol>

<p>E’ vero. Sono tutti “side-effects” e non tengono conto delle esigenze del contesto. Lo so, lo so. Ma ribadisco il concetto: <strong>avere un team cazzuto è meglio di qualunque altra cosa</strong>!<br />E’ il primo dei prerequisiti e va ben oltre gli aspetti tecnici.</p>

<p>Passare da un team che “butta dati dentro e fuori da una tabella” ad uno che ragiona sui comportamenti del modello e degli utenti è un bel cambiamento.
Chiaro, non è una passeggiata di salute, e, chiaro, non è tutto e solo merito del CQRS. Ma da quando abbiamo cominciato ad adottarlo la musica è cambiata. Ci ha costretto a fare un salto di qualità, ad anticipare tutta una serie di domande e a migliorare di brutto il nostro modo di lavorare.</p>

<p>Non facciamo tutto in CQRS e ultimamente si riflette molto su cosa sia opportuno gestire ad eventi/projections e cosa sia opportuno fare in maniera più “tradizionale”; sono tutte riflessioni sane, poi non è detto che le scelte siano azzeccate.</p>

<p>Ma stiamo crescendo ed un giorno prenderemo tutte decisioni giuste, con meritate pacche sulle spalle da Mauro, Udi, Greg e Martin. Nel frattempo continuiamo a studiare, applicare, correggere e crescere.</p>

<p>Mi viene in mente una frase…</p>

<blockquote>
  <p>The journey is the most important thing, not the destination.</p>
</blockquote>

<p>…dov’è che l’ho letta?</p>
